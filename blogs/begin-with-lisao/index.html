<!DOCTYPE html>
<html>
<head>
  <meta charset="utf-8">
  
  <title>以離騷始，問心無愧 - Emerald Dream</title>
  <meta name="viewport" content="width=device-width, initial-scale=1, maximum-scale=1">
  <meta name="description" content="帝高陽之苗裔兮，朕皇考曰伯庸。攝提貞于孟陬兮，惟庚寅吾以降。皇覽揆余初度兮，肇錫余以嘉名。名余曰正則兮，字余曰靈均。紛吾既有此內美兮，又重之以脩能。扈江離與辟芷兮，紐秋蘭以為佩。汩余若將不及兮，恐年歲之不吾與。朝搴阰之木蘭兮，夕攬洲之宿莽。日月忽其不淹兮，春與秋其代序。惟草木之零落兮，恐美人之遲暮。不撫壯而棄穢兮，何不改乎此度？乘騏驥以馳騁兮，來吾道夫先路。昔三后之純粹兮，固衆芳之所在。雜申椒與菌">
<meta property="og:type" content="article">
<meta property="og:title" content="以離騷始，問心無愧">
<meta property="og:url" content="http://hidasia.github.io/blogs/begin-with-lisao/index.html">
<meta property="og:site_name" content="Emerald Dream">
<meta property="og:description" content="帝高陽之苗裔兮，朕皇考曰伯庸。攝提貞于孟陬兮，惟庚寅吾以降。皇覽揆余初度兮，肇錫余以嘉名。名余曰正則兮，字余曰靈均。紛吾既有此內美兮，又重之以脩能。扈江離與辟芷兮，紐秋蘭以為佩。汩余若將不及兮，恐年歲之不吾與。朝搴阰之木蘭兮，夕攬洲之宿莽。日月忽其不淹兮，春與秋其代序。惟草木之零落兮，恐美人之遲暮。不撫壯而棄穢兮，何不改乎此度？乘騏驥以馳騁兮，來吾道夫先路。昔三后之純粹兮，固衆芳之所在。雜申椒與菌">
<meta property="og:updated_time" content="2015-07-10T16:45:56.794Z">
<meta name="twitter:card" content="summary">
<meta name="twitter:title" content="以離騷始，問心無愧">
<meta name="twitter:description" content="帝高陽之苗裔兮，朕皇考曰伯庸。攝提貞于孟陬兮，惟庚寅吾以降。皇覽揆余初度兮，肇錫余以嘉名。名余曰正則兮，字余曰靈均。紛吾既有此內美兮，又重之以脩能。扈江離與辟芷兮，紐秋蘭以為佩。汩余若將不及兮，恐年歲之不吾與。朝搴阰之木蘭兮，夕攬洲之宿莽。日月忽其不淹兮，春與秋其代序。惟草木之零落兮，恐美人之遲暮。不撫壯而棄穢兮，何不改乎此度？乘騏驥以馳騁兮，來吾道夫先路。昔三后之純粹兮，固衆芳之所在。雜申椒與菌">
  
  
    <link rel="icon" href="/favicon.png">
  
  <link href="/webfonts/ptserif/main.css" rel='stylesheet' type='text/css'>
  <link href="/webfonts/source-code-pro/main.css" rel="stylesheet" type="text/css">
  <link rel="stylesheet" href="/css/style.css" type="text/css">
  

</head>
<body>
  <div id="container">
    <header id="header">
  <div id="header-outer" class="outer">
    <div id="header-inner" class="inner">
      <a id="main-nav-toggle" class="nav-icon"></a>
      <a id="logo" class="logo" href="/"></a>
      <nav id="main-nav">
        
          <a class="main-nav-link" href="/">首页</a>
        
          <a class="main-nav-link" href="/archives">归档</a>
        
          <a class="main-nav-link" href="/categories">分类</a>
        
          <a class="main-nav-link" href="/tags">标签</a>
        
          <a class="main-nav-link" href="/about">关于</a>
        
      </nav>
      <nav id="sub-nav">
        <div id="search-form-wrap">
          <form action="//google.com/search" method="get" accept-charset="UTF-8" class="search-form"><input type="search" name="q" results="0" class="search-form-input" placeholder="Search"><button type="submit" class="search-form-submit">&#xF002;</button><input type="hidden" name="sitesearch" value="http://hidasia.github.io"></form>
        </div>
      </nav>
    </div>
  </div>
</header>
    <section id="main" class="outer"><article id="[sundries]-begin-with-lisao" class="article article-type-[sundries]" itemscope itemprop="blogPost">
  <div class="article-inner">
    
    
      <header class="article-header">
        
  
    <h1 class="article-title" itemprop="name">
      以離騷始，問心無愧
    </h1>
  

      </header>
    
    <div class="article-meta">
      <a href="/blogs/begin-with-lisao/" class="article-date">
  <time datetime="2015-07-10T12:36:48.000Z" itemprop="datePublished">2015-07-10</time>
</a>
      
  <div class="article-category">
    <a class="article-category-link" href="/categories/Digest/">Digest</a>
  </div>

      
    </div>
    <div class="article-entry" itemprop="articleBody">
      
        <p>帝高陽之苗裔兮，朕皇考曰伯庸。<br>攝提貞于孟陬兮，惟庚寅吾以降。<br>皇覽揆余初度兮，肇錫余以嘉名。<br>名余曰正則兮，字余曰靈均。<br>紛吾既有此內美兮，又重之以脩能。<br>扈江離與辟芷兮，紐秋蘭以為佩。<br>汩余若將不及兮，恐年歲之不吾與。<br>朝搴阰之木蘭兮，夕攬洲之宿莽。<br>日月忽其不淹兮，春與秋其代序。<br>惟草木之零落兮，恐美人之遲暮。<br>不撫壯而棄穢兮，何不改乎此度？<br>乘騏驥以馳騁兮，來吾道夫先路。<br>昔三后之純粹兮，固衆芳之所在。<br>雜申椒與菌桂兮，豈維紐夫蕙茝？<br>彼堯舜之耿介兮，既遵道而得路。<br>何桀紂之昌披兮，夫唯捷徑以窘步。<br>惟黨人之偷樂兮，路幽昧以險隘。<br>豈余身之憚殃兮，恐皇輿之敗績。<br>忽奔走以先後兮，及前王之踵武。<br>荃不察余之忠情兮，反信讒而齌怒。<br>余固知謇謇之為患兮，忍而不能舍也。<br>指九天以為正兮，夫唯靈脩之故也。<br>曰黃昏以為期兮，羌中道而改路。<br>初既與余成言兮，後悔遁而有他。<br>余既不難離別兮，傷靈脩之數化。<br>余既滋蘭之九畹兮，又樹蕙之百畝。<br>畦留夷與揭車兮，雜杜衡與芳芷。<br>冀枝葉之峻茂兮，願竢時乎吾將刈。<br>雖萎絕其亦何傷兮，哀衆芳之蕪穢。<br>衆皆競進以貪婪兮，憑不猒乎求索。<br>羌內恕己以量人兮，各興心而嫉妒。<br>忽馳騖以追逐兮，非余心之所急。<br>老冉冉其將至兮，恐脩名之不立。<br>朝飲木蘭之墜露兮，夕餐秋菊之落英。<br>苟余情其信姱以練要兮，長顑頷亦何傷？<br><a id="more"></a><br>攬木根以結茝兮，貫薜荔之落蕊。<br>矯菌桂以紉蕙兮，索胡繩之纚纚。<br>謇吾法夫前脩兮，非時俗之所服。<br>雖不周於今之人兮，願依彭咸之遺則。<br>長太息以掩涕兮，哀民生之多艱。<br>余雖好脩姱以鞿羈兮，謇朝誶而夕替。<br>既替余以蕙纕兮，又申之㠯攬茝。<br>亦余心之所善兮，雖九死其猶未悔。<br>怨靈脩之浩蕩兮，終不察夫民心。<br>衆女嫉余之蛾眉兮，謠諑謂余以善淫。<br>固時俗之工巧兮，偭規矩而改錯。<br>背繩墨以追曲兮，競周容以為度。<br>忳鬱邑余侘傺兮，吾獨窮困乎此時也。<br>寧溘死以流亡兮，余不忍為此態也。<br>鷙烏之不羣兮，自前世而固然。<br>何方圜之能周兮，夫孰異道而相安。<br>屈心而抑志兮，忍尤而攘詬。<br>伏清白以死直兮，固前聖之所厚。<br>悔相道之不察兮，延佇乎吾將反。<br>回朕車以復路兮，及行迷之未遠。<br>步余馬於蘭臯兮，馳椒丘且焉止息。<br>進不入以離尤兮，退將復脩吾初服。<br>製芰荷以為衣兮，集芙蓉以為裳。<br>不吾知其亦已兮，苟余情其信芳。<br>高余冠之岌岌兮，長余佩之陸離。<br>芳與澤其雜糅兮，唯昭質其猶未虧。<br>忽反顧以遊目兮，將往觀乎四荒。<br>佩繽紛其繁飾兮，芳菲菲其彌章。<br>民生各有所樂兮，余獨好脩以為常。<br>雖體解吾猶未變兮，豈余心之可懲。<br>女嬃之嬋媛兮，申申其詈予。<br>曰鯀婞直以亡身兮，終然殀乎羽之野。<br>汝何博謇而好脩兮，紛獨有此姱節。<br>薋菉葹以盈室兮，判獨離而不服。<br>衆不可戶說兮，孰云察余之中情。<br>世並舉而好朋兮，夫何煢獨而不予聽。<br>依前聖以節中兮，喟憑心而歷玆。<br>濟沅湘以南征兮，就重華而敶詞：<br>啟《九辯》與《九歌》兮，夏康娛以自縱。<br>不顧難以圖後兮，五子用失乎家巷。<br>羿淫遊以佚畋兮，又好射夫封狐。<br>固亂流其鮮終兮，浞又貪夫厥家。<br>澆身被服強圉兮，縱欲而不忍。<br>日康娛而自忘兮，厥首用夫顛隕。<br>夏桀之常違兮，乃遂焉而逢殃。<br>后辛之菹醢兮，殷宗用而不長。<br>湯禹儼而祗敬兮，周論道而莫差。<br>舉賢而授能兮，循繩墨而不頗。<br>皇天無私阿兮，覽民德焉錯輔。<br>夫維聖哲以茂行兮，苟得用此下土。<br>瞻前而顧後兮，相觀民之計極。<br>夫孰非義而可用兮，孰非善而可服。<br>阽余身而危死兮，覽余初其猶未悔。<br>不量鑿而正枘兮，固前脩以菹醢。<br>曾歔欷余鬱邑兮，哀朕時之不當。<br>攬茹蕙以掩涕兮，霑余襟之浪浪。<br>跪敷衽以陳辭兮，耿吾既得此中正；<br>駟玉虬以乘鷖兮，溘埃風余上征。<br>朝發軔於蒼梧兮，夕余至乎縣圃；<br>欲少留此靈瑣兮，日忽忽其將暮。<br>吾令羲和弭節兮，望崦嵫而勿迫。<br>路曼曼其脩遠兮，吾將上下而求索。<br>飲余馬於咸池兮，總余轡乎扶桑。<br>折若木以拂日兮，聊逍遙以相羊。<br>前望舒使先驅兮，後飛廉使奔屬。<br>鸞皇為余先戒兮，雷師告余以未具。<br>吾令鳳鳥飛騰兮，繼之以日夜。<br>飄風屯其相離兮，帥雲霓而來御。<br>紛緫緫其離合兮，斑陸離其上下。<br>吾令帝閽開關兮，倚閶闔而望予。<br>時曖曖其將罷兮，結幽蘭而延佇。<br>世溷濁而不分兮，好蔽美而嫉妒。<br>朝吾將濟於白水兮，登閬風而緤馬。<br>忽反顧以流涕兮，哀高丘之無女。<br>溘吾遊此春宮兮，折瓊枝以繼佩。<br>及榮華之未落兮，相下女之可詒。<br>吾令豐隆椉雲兮，求宓妃之所在。<br>解佩纕以結言兮，吾令蹇脩以為理。<br>紛緫緫其離合兮，忽緯繣其難遷。<br>夕歸次於窮石兮，朝濯髮乎洧盤。<br>保厥美以驕傲兮，日康娛以淫遊。<br>雖信美而無禮兮，來違棄而改求。<br>覽相觀於四極兮，周流乎天余乃下。<br>望瑤臺之偃蹇兮，見有娀之佚女。<br>吾令鴆為媒兮，鴆告余以不好。<br>雄鳩之鳴逝兮，余猶惡其佻巧。<br>心猶豫而狐疑兮，欲自適而不可。<br>鳳皇既受詒兮，恐高辛之先我。<br>欲遠集而無所止兮，聊浮遊以逍遙。<br>及少康之未家兮，留有虞之二姚。<br>理弱而媒拙兮，恐導言之不固。<br>世溷濁而嫉賢兮，好蔽美而稱惡。<br>閨中既以邃遠兮，哲王又不寤。<br>懷朕情而不發兮，余焉能忍與此終古。<br>索藑茅以筳篿兮，命靈氛為余占之。<br>曰：兩美其必合兮，孰信脩而慕之？<br>思九州之博大兮，豈唯是其有女？<br>曰：勉遠逝而無狐疑兮，孰求美而釋女？<br>何所獨無芳草兮，爾何懷乎故宇？<br>世幽昧以昡曜兮，孰云察余之善惡。<br>民好惡其不同兮，惟此黨人其獨異。<br>戶服艾以盈要兮，謂幽蘭其不可佩。<br>覽察草木其猶未得兮，豈珵美之能當？<br>蘇糞壤㠯充幃兮，謂申椒其不芳。<br>欲從靈氛之吉占兮，心猶豫而狐疑。<br>巫咸將夕降兮，懷椒糈而要之。<br>百神翳其備降兮，九疑繽其並迎。<br>皇剡剡其揚靈兮，告余以吉故。<br>日勉陞降以上下兮，求榘矱之所同。<br>湯禹嚴而求合兮，摯咎繇而能調。<br>苟中情其好脩兮，何必用夫行媒。<br>說操築於傳巖兮，武丁用而不疑。<br>呂望之鼓刀兮，遭周文而得舉。<br>甯戚之謳歌兮，齊桓聞以該輔。<br>及年歲之未宴兮，時亦猶其未央。<br>恐鵜鴃之先鳴兮，使百草為之不芳。<br>何瓊佩之偃蹇兮，衆薆然而蔽之。<br>惟此黨人之不諒兮，恐嫉妒而折之。<br>時繽紛其變易兮，又何可以淹留。<br>蘭芷變而不芳兮，荃蕙化而為茅。<br>何昔日之芳草兮，今直為此蕭艾也。<br>豈其有他故兮，莫好脩之害也。<br>余以蘭為何恃兮，羌無實而容長。<br>委厥美以從俗兮，苟得列乎衆芳。<br>椒專佞以慢慆兮，樧又欲充夫佩幃。<br>既干進而務入兮，又何芳之能祗。<br>固時俗之流從兮，又孰能無變化。<br>覽椒蘭其若玆兮，又況揭車與江離。<br>惟玆佩之可貴兮，委厥美而歷玆。<br>芳菲菲而難虧兮，芬至今猶未沫。<br>和調度以自娛兮，聊浮游而求女。<br>及余飾之方壯兮，周流觀乎上下。<br>靈氛既告余以吉占兮，歷吉日乎吾將行。<br>折瓊枝以為羞兮，精瓊爢以為粻。<br>為余駕飛龍兮，雜瑤象以為車。<br>何離心之可同兮，吾將遠逝以自疏。<br>邅吾道夫崑崙兮，路脩遠以周流。<br>揚雲霓之晻藹兮，鳴玉鸞之啾啾。<br>朝發軔於天津兮，夕余至乎西極。<br>鳳皇翼其承旂兮，高翱翔之翼翼。<br>忽吾行此流沙兮，遵赤水而容與。<br>麾蛟龍使梁津兮，詔西皇使涉予。<br>路脩遠以多艱兮，騰衆車使徑待。<br>路不周以左轉兮，指西海以為期。<br>屯余車其千乘兮，齊玉軑而並馳。<br>駕八龍之婉婉兮，載雲旗之委蛇。<br>抑志而弭節兮，神高馳之邈邈。<br>奏《九歌》而舞《韶》兮，聊假日以媮樂。<br>陟陞皇之赫戲兮，忽臨睨夫舊鄉。<br>僕夫悲余馬懷兮，蜷局顧而不行。<br>亂曰：已矣哉，<br>國無人莫我知兮，又何懷乎故都？<br>既莫足與為美政兮，吾將從彭咸之所居</p>

      
    </div>
  
    <footer class="article-footer">
      
  <ul class="article-tag-list"><li class="article-tag-list-item"><a class="article-tag-list-link" href="/tags/难言之隐/">难言之隐</a></li><li class="article-tag-list-item"><a class="article-tag-list-link" href="/tags/離騷/">離騷</a></li></ul>

    </footer>
  
  </div>
  
    
<nav id="article-nav">
  
    <a href="/blogs/you-liar/" id="article-nav-newer" class="article-nav-link-wrap">
      <div class="article-nav-title"><span>&lt;</span>&nbsp;
        
          you，liar
        
      </div>
    </a>
  
  
</nav>

  
</article>

</section>
    <footer id="footer">
  
  <div class="outer">
    <div id="footer-info" class="inner">
      &copy; 2015 Emerald Dream.
      Powered by <a href="http://hexo.io/" target="_blank">Hexo</a>.    a Github Page
    </div>
  </div>
</footer>
    

<script src="/js/jquery.min.js"></script>


  <link rel="stylesheet" href="/fancybox/jquery.fancybox.css" type="text/css">
  <script src="/fancybox/jquery.fancybox.pack.js" type="text/javascript"></script>


<script src="/js/script.js" type="text/javascript"></script>

  </div>
</body>
</html>